לונדון (באנגלית: London) היא בירת הממלכה המאוחדת והעיר הגדולה באנגליה, בממלכה המאוחדת, באיחוד האירופי ואחת הערים הגדולות בעולם. לונדון היא מרכז עסקים חשוב באירופה ובעולם כולו. העיר ממוקמת בחלקו הדרומי של האי הבריטי. במרכז לונדון עובר נהר התמזה שבעבר היווה עורק סחר ותנועה ראשי בעיר.
כבר מאות שנים שלונדון מהווה מרכז תרבותי, מסחרי, כלכלי וחינוכי בממלכה המאוחדת, אירופה ובעולם כולו. 
מיישוב קטן בקצה האימפריה הרומית גדלה העיר והפכה לאחת הערים הגדולות והחשובות בהיסטוריה. במהלך תולדותיה הייתה ועודנה עיר בירה של ממלכה ושל אימפריה, עיר נמל מרכזית ומרכז שלטוני בינלאומי, מרכז מדעי חשוב, וגם מוקד תרבותי וכלכלי חובק עולם. למרות תלאות קשות שעברו עליה, שכללו מגיפות, שריפות, 
הפצצות אוויריות ופיגועי טרור, הייתה לונדון ועודנה אחת הערים 
המשפיעות והמרתקות בעולם כולו.
